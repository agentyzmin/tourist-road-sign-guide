# Розділ 3. Користувачі туристичної навігації

## 3.1 Типи користувачів

3.1.1 За своїми потребами і планами користувачів туристичної дорожньої навігації можна поділити на три типи.

*Не мають плану відвідування туристичних об’єктів*

Це люди, що подорожуть з точки А в точку Б і не мають чіткого плану, які об’єкти відвідають під час подорожі. Вони відкриті до пропозицій і часто зацікавлені в неочікуваних відкриттях. З відвідуванням туристичних об’єктів вони пов’язують також реалізацію нагальних потреб: сходити в туалет, поїсти, розім’ятися, розважити дитину, а іноді й зупинитися на ночівлю.

Основна цінність туристичної навігації для них — це створення можливостей для неочікуваних відкриттів та збагачення досвіду в дорозі.

*Мають чіткий план відвідування туристичних об’єктів*

Люди, що сформували завчасно план відвідування одного або декількох туристичних об'єктів. Вони знають, що хочуть подивитися, але найчастіше не знають точного маршруту від магістральної траси до конкретного об’єкта. Вони також можуть пов’язувати відвідування об’єктів з вирішенням певних потреб, що виникають у дорозі.

Основна цінність туристичної навігації для них — це підвищення впевненості та мінімізація помилок під час з’їзду з магістральної траси до конкретного об’єкта.

*Проміжний тип*

Велика кількість автотуристів представляють проміжний тип. Вони мають певний план, але відкриті й до нового. Навігація для них може створити обидві цінності: допомогти дістатися запланованих об’єктів та надати підказки для відкриттів.


## 3.2 Користувацький сценарій

3.2.1 Найчастіше відвідування певного туристичного об’єкта — окремої точки інтересу, туристичного маршруту або ж населеного пункту — передбачає з'їзд з дороги, якою рухався автомобіліст. Тому типовий сценарій ухвалення і втілення рішення водієм в дорозі розгортається наступними етапами:

* Дізнається про наявність об’єкта поруч і вирішує, чи варто його відвідати, та готується до маневру.
* Виконує маневр.
* Пересвідчується, що прямує у вірному напрямку.
* Розуміє, що приїхав туди, куди планував.

Етап 1 проходять обидва типи користувачів: і ті, хто завчасно планували його відвідати, й ті, хто не планували. Навіть якщо об’єкт входив у попередні плани, туристам потрібно ухвалити це рішення повторно безпосередньо перед з'їздом. Тому їм також потрібен час на ухвалення рішення та підготовку до маневру, хоча й дещо менший. 

Етапи 2 і 3 можуть повторюватися дорогою до об’єкта, якщо шлях до нього неочевидний.


Ілюстрація 3.1 — Етапи типового сценарію відвідування точки інтересу з однозначним маршрутом до неї

Ілюстрація 3.2 — Етапи типового сценарію відвідування точки інтересу зі складним маршрутом до неї





