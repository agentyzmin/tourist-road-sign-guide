# 1. Основні принципи 


### Передбачуваність

Знаки стоять у тих місцях, де їх очікує побачити водій, та відповідають на ті потреби, які у водія виникають. Для цього всю варіативність автошляхів ми звели до невеликої кількості типових ділянок. На ділянках одного типу ми пропонуємо встановлювати типові набори знаків.


### Консистентність

Знаки одного типу ми пропонуємо створювати за єдиними правилами — як візуальну складову (розмір тексту, модульна сітка тощо), так і наповнення (наприклад, правила підбору населених пунктів).


### Ергономічність

Взаємодія водія зі знаками має бути зрозумілою, ефективною та безпечною. Для цього ми пропонуємо використовувати такі текстові і графічні елементи, а також форму знаків, які легко було б зчитати з оптимальної відстані, розпізнати і зрозуміти. Всі деталі важливі.


### Естетичність

Водій має відчувати естетичне задоволення від взаємодії зі знаками на дорозі. Це створює довіру до системи, відчуття турботи, а також підвищує суб’єктивну оцінку ефективності всієї системи.


### Надлишкова комунікація

Дорога має давати більше сигналів для скеровування дій водія, ніж це теоретично мінімально необхідно. Не варто сподіватись, що 100% водіїв побачать та зрозуміють 100% сигналів від дороги. 


### Мінімальні текстові повідомлення

Текстові повідомлення на знаках повинні бути мінімально необхідного об’єму. Вони мають бути сформульовані настільки чітко, щоб кожне слово повідомлення несло додаткову (і дійсно необхідну) інформацію. Все що не допомагає — заважає.


### Дорога має не тільки вимагати, але й допомагати

Водій має пам’ятати і виконувати правила дорожнього руху, проте дорога має чітко й однозначно комунікувати про вимоги, заборони та обмеження на конкретній ділянці. Таким чином ми прискорюємо необхідну реакцію водіїв та зменшуємо кількість некоректних дій.


### Людиноорієнтованість

Ми проєктуємо системи маршрутного орієнтування не для виконання приписів в нормах і стандартах, а для реалізації потреб і очікувань користувачів доріг. Виробляючи і ухвалюючи рішення, ми насамперед маємо оцінювати ситуацію з їхньої точки зору. Норми і стандарти — лише інструменти для забезпечення якісного користувацького досвіду і належного рівня безпеки. 
