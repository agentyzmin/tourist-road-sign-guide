# 1. Основні принципи 

### Людиноорієнтованість

Ми проєктуємо системи маршрутного орієнтування не для виконання приписів у нормативах і стандартах, а для реалізації потреб і очікувань користувачів доріг. Виробляючи та ухвалюючи рішення, ми насамперед маємо оцінювати ситуацію з їхньої точки зору. Норми та стандарти — лише інструменти для забезпечення якісного користувацького досвіду й належного рівня безпеки.

### Передбачуваність

Знаки стоять у тих місцях, де їх очікує побачити водій, та відповідають на ті потреби, які у водія виникають. Для цього ми розробили типовий сценарій відвідування того чи іншого об’єкта. Взявши цей сценарій за основу, ми розробили набір типових знаків, які й утворюватимуть всю систему туристичної дорожньої навігації.

### Верховенство безпеки

Найвищий пріоритет під час вироблення та ухвалення рішень має бути віддано безпеці на дорозі. Заради влаштування належного рівня безпеки проєктувальники можуть відходити від правил, описаних у цьому путівнику, або ж зовсім відмовитися від встановлення деяких туристичних знаків на певних ділянках.

### Консистентність

Знаки одного типу ми пропонуємо створювати за єдиними правилами — як візуальну складову, так і їхнє наповнення.

### Адекватність

Ми надаємо інформацію на дорозі лише про ті об’єкти, значущість яких адекватна відстані, яку потрібно подолати для відвідування.

### Ергономічність

Взаємодія водія зі знаками має бути зрозумілою, ефективною та безпечною. Для цього ми пропонуємо використовувати такі текстові та графічні елементи, а також форму знаків, які легко було б зчитати з оптимальної відстані, розпізнати і зрозуміти. Усі деталі важливі.

### Естетичність

Водій має відчувати естетичне задоволення від взаємодії зі знаками на дорозі. Це створює довіру до системи, відчуття турботи, а також підвищує суб’єктивну оцінку ефективності всієї системи.